---
layout: blog
published: true
category: CLANKY
image: /static/media/kandidatka/pribramsky_w.jpg
title: Jan Příbramský
description: Kdo je Jan Příbramský a co ho v Táboře trápí?
tags: volby, kandidatka
author: admin
date: 2018-05-24
---


Kdo jsi a co děláš?

> Zdravím. Jmenuji se Jan Příbramský, pocházím z Tábora a je mi 34 let. Vystudoval jsem obecné strojírenství na SPŠ Tábor a informační systémy na VOŠ v Písku. Nejdříve jsem se živil jako manažer kvality a nyní pracuji jako vedoucí výroby v česko-německé firmě, která vyrábí zvukové izolace a akustické prvky. Kromě toho jsem spoluzakladatel a spolumajitel serveru Kulturne.com, který více jak 10 let informuje o kulturním dění na jihu Čech. Kultura je tedy mým největším koníčkem, především pak hudba. Mezi mé další záliby patří sport a to jak pasivně, tak aktivně.

Proč Piráti?

> Jsem voličem Pirátů od jejich vzniku a tak pro mě byli jasnou volbou. A to především pro jejich liberální přístup, otevřenost vně i uvnitř strany a koncepční přístup při řešení úkolů a problémů. V neposlední řadě je to něco, co Piráti umí a co bych si asi nejvíc přál. A tím je digitalizovaný stát a samospráva s plně otevřenými rozpočty a účetnictvím. Jsou to veřejné finance a až na jednotlivé případy máme jako občané právo si je kdykoliv otevřít a podívat se, jak se s nimi nakládá.

Co tě v Táboře trápí, co bys udělal jinak?

> V Táboře mě trápí víc věcí, ale mezi ty nejpalčivější problémy počítám absenci výstavby v bývalých kasárnách a zpoždění výstavby nového Centra pro seniory. U budoucí čtvrtě mi chybí systematičtější přístup a je tam prodlení více jak deset let. U senior centra mi vadí nejen zpoždění výstavby, ale především pak nárůst ceny. Nekoncepční přístup při revitalizaci Sídliště nad Lužnicí vadí spíš lidem, kteří tam bydlí. I s tím je potřeba pohnout, protože obyvatelé "Sojčáku" si zaslouží stejně hezké sídliště, jakým je to Pražské. Za poslední léta se ve městě stala spousta dobrých věcí, ale také spousta věcí, které se ne úplně povedly. Za zmínku stojí na dvakrát předělávané Křižíkovo náměstí anebo ne úplně domyšlená rekonstrukce náměstí TGM. Myslím si, že kdyby bylo město víc otevřené a víc komunikovalo s občany a odborníky z řad veřejnosti, mohlo se spousta věcem předejít. A to je to, co bych přál.  
>
>Pokud se stanu zastupitelem, tak bych se rád zaměřil na oblast bezpečnosti a pak také na systém dotací do kultury a sportu. Především u dotací do sportu bych chtěl, aby byly co nejvíce vidět u dětí a mládeže a občané měli přehled, co se s jejich prostředky děje. U těch kulturních pak na to, aby byly využity pro podporu celého kulturního spektra a aby nebyla žádost a zpětné vyúčtování pro některé pořadatele noční můrou . V neposlední řadě bych chtěl upravit dramaturgii Táborských setkání tak, aby měli samotní občané větší chuť se zapojit a aby z nich byl opět cítit ten historický duch. Tak jako tomu je u některých festivalů nejen v zahraničí, ale i u nás. 
