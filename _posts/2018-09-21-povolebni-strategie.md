---
layout: blog
published: true
category: CLANKY
image: /static/media/povolebni.jpg
title: Povolební strategie táborských Pirátů
description: Jasné slovo, jak budou probíhat povolební vyjednávání v Táboře.
tags: volby
author: admin
date: 2018-09-21
---


_Česká pirátská strana je liberální, demokratická, progresivní strana s důsledným protikorupčním programem akcentující transparentnost a digitalizaci. Naším cílem je prosazovat program, ať už jsme v koalici, nebo v opozici. Je důležité, aby volič, který se rozhodne hlasem podpořit Českou pirátskou stranu, věděl, jak budeme po volbách pracovat._

## Naše priority
1. Koncepční řízení - předvídatelné, jasné směřování. Ustavit (do 30. 11. 2018) odborné komise s cílem vytvořit závazné koncepce pro řízení jednotlivých resortů a zapojit odborníky i z řad veřejnosti. Průběžná doporučení komise ihned implementovat do praxe.
2. Zřízení (do 30. 11. 2018) odborné komise pro IT a SmartCity s cílem usilovat o digitalizaci veškeré agendy a otevření veškerých dat, pro jejichž nezpřístupnění neexistuje zákonný důvod. Průběžná doporučení komise ihned implementovat do praxe.
3. Jednání zastupitelstva a rady co nejdříve (do 6 měsíců od voleb) formalizovat do informačního systému, který umožní správu návrhů a jejich materiálů v digitální podobě a automaticky je provazovat s výsledky hlasování. Zájemci si i nadále budou moci vyžádat materiály v tištěné podobě.
4. Zapojit se do organizace [otevrenamesta.cz](http://www.otevrenamesta.cz).
5. Participativní rozpočet s alokací nejméně 2 miliony korun za rok (do 6 měsíců od voleb).
6. Městský transparentní účet, přes který půjde co možná nejvíce transakcí (do 6 měsíců od voleb).
7. Veřejný investiční zásobník + důsledné vymáhání schválených pravidel - procesu přípravy stavebních investic, vč. informování veřejnosti a jejího zapojení do rozhodování.
8. Revize bytové politiky - zastavit prodej a vytvořit koncepci rozvoje obecního bydlení.
9. Zřízení multifunkčního kulturního centra pro pořádání výstav, workshopů, koncertů. Rekonstrukce lesního amfiteátru Pintovka.
10. Ztransparentnění fungování Vodárenské společnosti Táborsko, především cenotvorby + audit koncesní smlouvy.
11. Revize a nezávislé odborné posouzení projektů dopravních staveb, speciálně přeložek Chýnovská - Čekanice, Čekanice - Měšice a Tesco - Slapy. S cílem najít nejoptimálnější řešení. (do 3 měsíců od voleb).

## Případ výhry ve volbách:

Lídr kandidátky je kandidátem na starostu. Naší prioritou je prosazení programových bodů. Nikoli získání postů. Budeme jednat o koalici se stranami blízko liberálního smýšlení, ale bez osob, které negativně ovlivnily jak v současnosti, tak v minulosti stav Tábora. Nepodpoříme radu města s účastí nedemokratických stran nebo s rasistickou či xenofobní rétorikou, tzn. SPD, KSČM a Národní demokracie. Nepodpoříme radu města, ve které bude osoba, která je trestně stíhaná, nebo s rasistickým či xenofobním vystupováním.

## Případ jednání o vstupu do rady města:

Budeme požadovat zařadit většinu našich priorit do koaliční smlouvy, přičemž první tři body jsou nepodkročitelnou podmínkou. Zároveň budeme chtít získat pozici místostarosty, prioritně pro oblast investic a rozvoje města.

## Případ vstupu do opozice:

Piráti i v Táboře budou konstruktivní opozicí, podpoříme každý dobrý návrh, který je ve veřejném zájmu ať už ho předloží kdokoli. Jako opoziční zastupitelé budeme chtít prosadit co nejvíce bodů z našich programových priorit.

V komisích a výborech budeme chtít mít naše zástupce, odborníky z řad pirátských expertních týmů.

V co nejkratší době po výsledku voleb (neděle 7.10.) sestavíme vyjednávací tým. Vyjednávání s ostatními stranami povede lídr kandidátky, dva další členové týmu se mohou postupně střídat z řad zvolených zastupitelů. V případě jednání o odborných tématech bude přizván odborník na příslušnou oblast. Z každé schůzky bude vyhotoven zápis o průběhu a výsledcích, který bude zveřejněn.
