---
layout: blog
published: true
category: CLANKY
title: Shrnutí zasedání zastupitelstva 24.6.19
date: '2019-06-25 10:13am'
author: Václav Klecanda
image: /static/media/zastupitelstvo.jpg
description: >-
  Jednání zastupitelstva bylo tentokrát bez přímého přenosu z důvodu přípravy
  profi řešení. Důležitým bodem bylo pořádání mistrovství světa v cyklokrosu,
  které jsme nepodpořili, přijetí dotací a volba do dozorčí rady vodárenské
  společnosti. Po jednání proběhlo i mimořádné jednání rady města, kde bylo
  přijato naše řešení havarie.
tags: zastupitelstvo
---
Včerejší jednání zastupitelstva bylo tentokrát bez přímého přenosu z důvodu přípravy profi řešení. Důležitým bodem bylo pořádání mistrovství světa v cyklokrosu, přijetí dotací a volba do dozorčí rady vodárenské společnosti. Po jednání proběhlo i mimořádné jednání rady města.

Vůči pořadatelství mistrovství světa v cyklokrosu v roce 2024 jsme se vymezili. Ne snad proto, že bychom nechtěli podporovat takto významné akce nebo sport obecně. Nepodpořili jsme záměr proto, že je prostě moc drahý. Za necelých 9 milionů si koupit mediální prostor na víkend a pár dalších dní v dílčím segmentu sportovního světa není šťastná investice. Usnesení nakonec prošlo hlasy napříč celým politickým spektrem.

Veletoč příspěvků se strhl při přijímání krajské dotace na smart city projekty, především pilotní projekt zbudování třech nabíjecích stanic před budovami městského úřadu na Žižkově náměstí pro potřeby nabíjení elektrických vozů, které úřad brzy zakoupí. Kolegové Dědič s Randovou argumentovali tím, že navrhovaná částka je moc velká a že slyšeli, že se auta dají nabíjet z obyčejné zásuvky, jaké mají Technické služby na náměstí. Takové řešení by jistě ve světě elektromobility sklidilo “ovace” ;) 

Posledním bodem byla volba zbývajícího člena dozorčí rady do Vodárenské společnosti Táborsko. Na tuto volbu jsme měli v klubu volné hlasování. Po osobních pohovorech s oběma kandidáty jsme se rozhodli podpořit přijatelnějšího kandidáta.

Na mimořádném jednání rady jsme odsouhlasili odlehčenou variantu řešení zatékání vody po přívalovém dešti do tělocvičny na ZŠ Helsinská se kterou jsme přišli. Problém tkví v tom, že nad tělocvičnou je asfaltová plocha veřejného hřiště, která odvádí veškeré srážky přímo na schody a k tělocvičně. Naše řešení spočívá v tom, že namísto velkolepého řešení retenčních jímek a opěrných stěn bude vytvořena zábrana a voda tímto způsobem odvedena po chodníku do spodnější části, kde se s ní dá dál pracovat. 

![Helsinská park - situace](/static/media/helsinskapark.jpg)

Zároveň ale prosazujeme oprášení [projektu revitalizace západní části sídliště](https://drive.google.com/drive/folders/1krG9RTJt-ZtZwyGXZCEwHiydfc_NzeFt), který počítá se změnou asfaltového hřiště na zelený park, který srážkové vody dokáže zasáknout. Takový projekt má šanci na dotační podporu ve výši 80% z fondů. Kolegové radní tuto myšlenku podpořili.
