---
layout: blog
published: true
category: CLANKY
title: Shrnutí prvního pirátského roku na radnici
date: '2019-11-15 07:53pm'
author: Václav Klecanda
image: /static/media/javkanclubw.jpg
description: >-
  Je tomu přibližně rok, co jsem na táborské radnici začal působit v roli
  místostarosty. Od té doby se nám s koaličními kolegy povedlo prosadit některé
  základní pirátské myšlenky a zahájit práci na koncepčních a strategických
  projektech v dalších oblastech. Také jsem za tu dobu ztratil některé iluze
  (nikoliv ideály) a stále se učím. Do druhé čtvrtiny funkčního období vykračuji
  se stejným odhodláním, i když reálnějším očekáváním.
tags: bilancování
---
Je tomu přibližně rok, co jsem na táborské radnici začal působit v roli místostarosty.
Od té doby se nám s koaličními kolegy povedlo prosadit některé základní pirátské myšlenky a zahájit práci na koncepčních a strategických projektech v dalších oblastech. 
Také jsem za tu dobu ztratil některé iluze (nikoliv ideály) a stále se učím. 🙂 
Do druhé čtvrtiny funkčního období vykračuji se stejným odhodláním, i když reálnějším očekáváním.

Některé projekty a myšlenky se již podařilo realizovat. Patří mezi ně:
- __Zastavení privatizace bytů__, které nastartuje novou bytovou koncepci. Ta může částečně řešit “velký hlad” po městském nájemním bydlení. 
- __Internetový přenos jednání zastupitelstva města__ - který každé jednání zprostředkovává v profi kvalitě i těm, kteří se z jakéhokoli důvodu nemohou dostavit na jednání osobně.
- __Přistoupení ke spolku Otevřená města__ - spolku obcí, které chtějí být otevřené vůči svým občanům a který chce na řešeních spolupracovat a šetřit tím prostředky.
- __Přistoupení k Paktu starostů a primátorů__, celoevropskému klubu obcí, které považují za důležité odpovědně spotřebovávat zdroje a minimalizovat emise skleníkových plynů (především moderní energetikou).
- __Participativní rozpočet__ s alokací 2 miliony pro kreativní projekty navržené samotnými občany.
- __IOT LoRa síť + datové centrum__ - základ pro další Smart City projekty. Jedná se o datovou bezdrátovou síť pro propojení elektronických zařízení do internetu, potažmo datového skladu.
- __Ustavení pracovní skupiny “sucho”__, která má za úkol zpracovat koncepci práce s krajinou, s cílem zmírnit následky dlouhodobě špatného hospodaření s půdou a klimatických změn. První vlaštovka v podobě projektové přípravy obnovy lesních tůní se rýsuje pod taktovkou kolegů lesáků.
- __Rozšíření možnosti platby přes mobilní aplikaci Sejf i na parkování__, původně pouze v MHD.

Z těch menších je to např.:
- Vratné kelímky na festivalu Táborská setkání, které mají druhotný pozitivní dopad na bilanci produkce odpadu. Jejich využití je naplánováno i na jiné městem pořádané akce.
- Digitalizace procesu návštěvnického parkování.
- Infoweb http://taborudrzitelne.cz, kde prezentuji společně s dalšími kolegy informace, které se týkají agendy Zdravého města, smart city a obecně trvalé udržitelnosti.

Většina aktivit je však komplexní, koncepční, dlouhodobá a je v procesu. Tou nejdůležitější je práce na vylepšení, resp. ukotvení strategického plánování pro efektivní a transparentní řízení města a pilotní analýza dvou procesů pro ověření jejich efektivity. Další rozběhnuté aktivity, které stojí za zmínku jsou:
- __Příprava změn pachtovních smluv__ - zemědělci hospodařící na městském by měli činit zodpovědně vůči půdě. Cílem změn je větší retence vody v krajině, snižování eroze a zastavení degradace půd.
- __Příprava certifikace energetického managementu podle ČSN EN 50001__, což umožní šetřit nemalé peníze za energetické audity a hlavně mít pod kontrolou jak spotřebováváme zdroje. Z dat pak bude možné vytipovat místa, kde by bylo vhodné zainvestovat pro snížení spotřeby a nebo místa, kde došlo k nějaké havárii.
- __Koncepce rozvoje nabíjecích stanic__ pro elektromobily.
- __Srážecí stanice fosforu__, tentokrát místo desetimilionové obludy, modulární elektricky nezávislé řešení, realizované ve spolupráci s [TAČR](https://www.tacr.cz/).
- __Nabíjecí stanice pro elektromobily__ v městské flotile na Žižkově náměstí a v Tabačce + první městský elektromobil, který bude sloužit úřadu již od dubna 2020.

Toto i ostatní úkoly lze najít v našem veřejném [úkolníčku RedMine](https://redmine.pirati.cz/projects/zastupitelsky-klub-tabor). Úkoly jsou tam rozdělené podle programových cílů, přesně tak, jak jsme je komunikovali ve volební kampani. Na [webu](https://tabor.pirati.cz/) je pak [shrnutí, jak si v jejich plnění vedeme](https://tabor.pirati.cz/zastupitele/). Přestože to někdy trochu zaskřípe, já i kolegové se snažíme udržovat informace aktuální a uklizené. Co jsme slíbili, to plníme. 

__#drzimekurz__
