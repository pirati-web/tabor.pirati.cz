---
layout: blog
published: true
category: CLANKY
title: Parkovací dům na sídlišti nad Lužnicí
date: 2019-03-08
author: Václav Klecanda
description: Dlouhodobě neutěšená situace s parkováním na sídlišti
  vykrystalizovala v projekt parkovacího domu, který by měl vyrůst v místě
  bývalého hokejbalového hřiště naproti poliklinice. Nabídne cca 170 míst k
  parkování.
tags: zastupitelský-příspěvek,parkování
---
Dlouhodobě neutěšená situace s parkováním na sídlišti vykrystalizovala v projekt parkovacího domu, který by měl vyrůst v místě bývalého hokejbalového hřiště naproti poliklinice. Nabídne cca 170 míst k parkování. Zájemci tak získají garantovanou možnost zaparkovat vozidlo ve střeženém a krytém prostoru za roční nájem. 

Parkování na sídlištích je dlouhodobým problémem, který nabobtnal díky nárůstu počtu automobilů. Na sídlištích žijí rodiny, které mají více než jeden v rodině. S takovým nárůstem se při výstavbě nepočítalo. Nyní obyvatelé sídlišť platí za tento nárůst počtu automobilů na sídlištích problémy s jejich zaparkováním. Byť ho vnímáme jako neudržitelný, rozhodli jsme se obyvatelům sídliště nad Lužnicí nabídnout možnost trable s parkováním vyřešit a zaparkovat v rezidentním parkovacím domě.

Projektování začalo mj. i v souvislosti s havárií opěrné zdi, jejíž rekonstrukce by si vyžádala větší obnos. Stavba umožní se tomuto výdaji vyhnout. Nyní jsme ve fázi studie. Dalším postupem je dopracování v projektovou dokumentaci a když vše půjde hladce, stavět se začne již v příštím roce. Stavebně se bude jednat o montovanou konstrukci, která se na tyto typy budov běžně používá a díky tomu stavba nebude trvat dlouho.

Parkhaus, jak projekt pracovně nazýváme, zvažujeme oživit popínavými rostlinami a zelenou střechou. S očekáváním rozvoje elektromobility počítáme i s možností nabíjení. Osobně věřím, že trendem bude sdílení automobilů jako prostředků pro přepravu z jednoho bodu na druhý, spíš než touha je vlastnit spojena s budováním dalších nákladných ubytoven pro naše plechové mazlíčky.
