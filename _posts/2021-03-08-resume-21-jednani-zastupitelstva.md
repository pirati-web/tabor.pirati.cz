---
layout: blog
published: true
category: CLANKY
title: Resumé 21. zasedání zastupitelstva města
date: 2021-03-08
author: Martin Mareda
image: /static/media/44986436_1983689661723650_3443260515105636352_o.jpg
description: Takto hutné jednání už dlouho nebylo. Hodně připomínek opozice se sice týkalo spíše formálních detailů než obsahu jako takového, ale i přes tuto konstruktivní kritiku se dnešní zasedání protáhlo „jen“ do 19 hodiny.
tags: zastupitelstvo
---

Takto hutné jednání už dlouho nebylo. Hodně připomínek opozice se sice týkalo spíše formálních detailů než obsahu jako takového, ale i přes tuto konstruktivní kritiku se dnešní zasedání protáhlo „jen“ do 19 hodiny. Neslo se v duchu několika klíčových bodů:  
Schválení SECAPu, schválení výsledku tendru na dodávku vody ve městě, směna pozemků umožňující propojení TESCO - KAUFLAND a odvolávání místostarostky města.

### Secap

Hned prvním bodem programu bylo schválení tzv. SECAPu - akčního plánu udržitelné energetiky a klimatu. 
Dle předpokladu se rozvinula diskuze z opozičních lavic. 
Opozice, namísto hodnocení plánu jako celku, kladla otázky na stav přípravy ZEVO (zařízení pro energetické využívání odpadu).
Po sáhodlouhé diskusi zastupitelstvo plán konečně sedmnácti hlasy odsouhlasilo.

> „Děkuji kolegům zastupitelům za podporu tohoto koncepčního dokumentu, který konkretizuje cestu k zodpovědnější správě města vůči životnímu prostředí. 
Vážím si jejich odvahy vidět do budoucna a působit koncepčně,“ _okomentoval výsledek hlasování místostarosta Václav Klecanda._

Po sérii materiálů k přidělování sportovních dotací jednání dospělo k materiálům z odboru správy majetku.

### Vodárenská společnost Táborsko s.r.o - valná hromada

Tento materiál byl součástí poslední etapy tzv. „koncesního řízení“ na provozování vodohospodářské infrastruktury v Táboře, Sezimově Ústí a Plané nad Lužnicí. 
Po krátké prezentaci ředitele společnosti a zástupce právní kanceláře, která proces administrovala, zastupitelstvo souhlasilo s uzavřením smlouvy s vítězným uchazečem. Cílem „koncesního řízení“ bylo získat pro město Tábor, coby spoluvlastníka vodovodní a kanalizační sítě, co nejvýhodnější finanční podmínky pro jejich provozování. To se podařilo. V příštích letech tak bude možno přistoupit k investičním akcím (v některých částech města stále chybí kanalizace a/nebo vodovod) za současné stabilizace ceny vodného a stočného.

### Záměr směny pozemků pro prodloužení komunikace Volgogradská k Tescu

Tento materiál po nekonečné diskusi neprošel, a to především z důvodu, že někteří zastupitelé požadovali více informací ohledně vyjednaných podmínek. 
I když v  diskusi zaznívaly převážně správné ekonomické argumenty, je naším názorem, že veřejný zájem zde převažuje. 
Tato komunikace je totiž klíčová jako alternativní napojení Sídliště nad Lužnicí a je i ve strategickém plánu města.

> „Kdyby voliči chtěli hodnotit pouze ekonomické argumenty, stačil by jim účetní.
Ale tak to není. 
Zastupitelé musí být dát na misky vah i záležitosti, které nejde finančně vyčíslit,“ _dodal Václav Klecanda_

### Dva materiály pro odvolání místostarostky města

Přes další materiály se jednání dostalo až k nejvíc očekávanému bodu o „odvolávání místostarostky M. Petrové“.
K odvolávání, potažmo k celé situaci, která k němu vedla, jsme na našem FB informovali předem:

> Před volbami jsme si schválili tzv. povolební strategii. Ta by se dala chápat jako smlouva mezi námi a voliči. Jasně nastiňuje, jak se budeme po volbách i během volebního období chovat a jednat a co od nás může veřejnost očekávat. Dává nám také mantinely spolupráce v koalici. Mimo jiné se v ní píše: “Nepodpoříme radu města, ve které bude osoba, která je trestně stíhaná, nebo s rasistickým či xenofobním vystupováním.” 

> Z podkladů předložených místostarostkou Petrovou vyplývá, že její prosincová dopravní nehoda byla posouzena pouze jako přestupek, nikoliv jako trestný čin. Paní místostarostka dala podklady z prošetření této dopravní nehody Policií ČR a Městským úřadem Soběslav k dispozici všem členům zastupitelstva města a rovněž informovala veřejnost o nehodě a jejích podrobnostech na sociálních sítích. 

> S ohledem na výše citovanou povolební strategii tedy pro odvolání paní místostarostky hlasovat nebudeme. A to i s vědomím, že náš místostarosta by ve stejné situaci rezignoval. Paní místostarostka jistě pečlivě zváží, zda jí její dopravní nehoda umožní plnohodnotně pokračovat v práci členky vedení města. Věříme, že naše koalice bude nadále pokračovat a budeme spolupracovat na naplnění společného programu, ať už pondělní hlasování dopadne jakkoliv.

Místostarostka byla nakonec odvolána.
Materiál opozice o změně počtu uvolněných funkcionářů a radních byl zatím stažen, protože by bylo zatím unáhlené dělat takováto rozhodnutí, speciálně v této krizové době.
Tématem se ale bude zbytek koalice zabývat a výsledky představí na některém z dalších jednání.

Na jednání se online připojuje čím dál více účastníků online.
Dnes se to neobešlo bez zaškobrtnutí v podobě „skočení do řeči“ ze strany online připojeného účastníka, ale je to pro všechny nový mód fungování a pravidla pro tyto situace se teprve ukazují a cizelují. 
Budeme pracovat na tom, aby k tomu docházelo jednou, maximálně dvakrát za deset let. :)
