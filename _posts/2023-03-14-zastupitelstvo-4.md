---
layout: blog
published: true
category: CLANKY
image: /static/media/venca-martin2.jpg
title: Čtvrté zastupitelstvo města Tábor přineslo pár výživných bodů
description: Hodnocení březnového zastupitelstva
tags: zastupitelstvo, Tabor
author: -pms-
date: 2023-03-14
---
Jednání zastupitelstva, které se uskutečnilo v pondělí 13. března, přineslo několik bodů, u kterých byla rozsáhlejší diskuze. Těmi byly rozšíření kamerového systému, odpuštění dluhů a změna pravidel prodeje městských bytů. 

### Přinese více kamer opravdu větší bezpečnost? 
Prvním projednávaným byla modernizace a rozšiřování kamerového systému. Modernizaci kamerových bodů, tam kde je to efektivní a přináší to bezpečnost, rádi podpoříme.  S návrhem  na rozšíření o sedm kamerových míst jsme už ale jistý problém měli. Domníváme se, že kamerové body mají primárně řešit aktuální bezpečnost občanů.  Některé nové kamery mají ale  spíše funkci „záznamovou“. A to už jsme pár kroků  od toho, aby kamery byly po celém městě a na každém kroku jsme byli zaznamenávání. Co kdyby, že? Proto jsme se v tomto bodě zdrželi.

### Odpuštění dluhů a poplatků z prodlení

Zastupitelstvo města prominulo dluh včetně příslušenství  dlužníkovi, který ze sociálních i zdravotních důvodu není schopen dluh platit. Druhá žádost  dlužnice o prominutí obrovských poplatků z prodlení  bude ještě doplněna a proto byla stažena. 

_„Náš  názor k této druhé žádosti je ale jasný. Odpustit , v kontextu již dvou proběhlých milostivých lét pro nás není žádná jiná varianta“_ říká k tomu místostarosta Martin Mareda, který se dluhům v minulém volebním období věnoval v Komisi pro pohledávky.

###  Dar Charitě na pomoc obětem zemětřesení v Turecku a Sýrii
V dalším bodě  zastupitelé schválili poskytnutí daru Charitě Česká Republika na zmírnění škod vzniklých při zemětřesení v Turecku a Sýrii ve výši 200 000 Kč.

### Prodej městských bytů
Jak jsme již avizovali v minulém příspěvku nejdůležitějším bodem ZM byla změna deklarace vůle zastupitelstva města prodávat volné bytové jednotky v domech, kde město vlastní dva byty.  

Radní Václav Klecanda k tomu říká: _„Dnes i když se prodejní cena přiblížila trhu, stále rozhodně není ani zdaleka taková, za jakou se postaví byty nové. Takové záměry tu jsou a proto nám určite nedává smysl prodávat, když budeme chtít v budoucnu stavět.“_ 

Diskuse, která nepostrádala na obou frontách rozumné argumenty, skončila jednoznačným hlasováním, kdy změna v prodeji bytů neprošla. Pro bylo sedm zastupitelů, proti čtrnáct a zdrželi se dva zastupitelé.  


### Pozemky pro Junáka 
Pozemky  u Lužnice za Brusírnou směrem ke Komoře slouží už léta  jako hlavní základna činnosti táborských junáků. Část pozemku a všechny budovy jsou ve vlastnictví  Junáku. Menší část je v pronájmu od města. Spolek přišel se žádostí o odkup městského pozemku kvůli rekonstrukci budovy, narovnání majetnických vztahů a investicím do rozvoje oblasti, která slouží pro  výchovu a vzdělávání dětí v duchu skautských tradic a zásad.  Jednoznačně byl tento záměr prodeje podpořen.

