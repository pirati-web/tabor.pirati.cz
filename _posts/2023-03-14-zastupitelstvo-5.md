---
layout: blog
published: TRUE
category: CLANKY
image: /static/media/green-money.jpg
title: Shrnutí dubnového zasedání zastupitelstva v Táboře
description: Hodnocení březnového zastupitelstva
tags: zastupitelstvo, Tabor
author: -pms-
date: 2023-04-19
---
Pondělní zastupitelstvo se neslo ve znamení téměř tříhodinové debaty při projednávání směny pozemků na Sídlišti nad Lužnicí. I další body ovšem stojí za pozornost, a proto přinášíme shrnutí toho nejzajímavějšího.  


### Schválení dotačních titulů
  Schválili jsme poskytnutí dotací z Dotačního programu na podporu spolupráce se zahraničím pro rok 2023. 

  Od 29.května 2023 bude spuštěn příjem žádosti do nového dotačního titulu Zelená akumulačním nádržím. Cílem programu je snížení znečištění ovzduší zejména benzo(a)pyrenem a polétavým prachem z domácího vytápění, úspora paliva a dosažení vyššího tepelného komfortu, nižší náklady na energii a dále nižší náklady na obsluhu.

  Radní **Václav Klecanda** k dotačnímu titulu uvedl:  *“Akumulační nádrž zvyšuje ekologičnost provozu zdrojů na pevná paliva. Je to podaná ruka pro ty, kteří se i přesto, že existuje řada jiných možností, z nějakého důvodu rozhodli dále používat tyto paliva pro topení a čerpají na systém podporu z národního programu Zelená úsporám.”* 

### Druhé stipendium pro zubního lékaře

  Schválili jsme stipendium pro již druhou žadatelku, která studuje zubní lékařství. Po ukončeném studiu bude vykonávat praxi zubní lékařky v Táboře minimálně 5 let. 

### Pomoc Kaňce i žadatelce o prominutí poplatku z prodlení

  Souhlasili jsme s bezúročnou návratnou finanční pomoc pro Kaňka o.p.s. ve výši téměř 29 milionů Kč. Předmětem projektu je pořízení 2 modulárních dřevostavbových domů na betonových základových deskách do zahrady Centra Kaňka, jejich vybavení a připojení na inženýrské sítě. Výpomoc bude splacena po obdržení dotace, tj. cca v druhé polovině roku 2025.

  Jak jsme již avizovali v minulém hodnocení ZM, odpustili jsme žadatelce vysoké poplatky z prodlení, které narostly až do výše 1,7 milionu Kč.  

### Oprava městského domu

  Stav budovy bývalé statistiky ve Farského ulici je velmi neutěšený. Včera jsme schválili opravu obálky celkem za 8.000.000 Kč. Rekonstrukce zajisté potěší i klienty a zaměstnance Kontaktního centra pro seniory a sociální v služby Apla, kteří zde sídlí.

### Směna pozemků na Sídlišti nad Lužnicí

  Po dvojím stažení materiálu ze zastupitelstva dospěla včera do svého finále směna pozemků na Sídlišti nad Lužnicí, která byla veřejností a médii ostře sledována. Směnná smlouva dozněla významných změn a město díky ní zavázalo investora k výstavbě veřejných parkovacích míst a dodržením limitu rozměrů bytového domu. V případě nedodržení těchto podmínek hrozí investorovi velké sankce. To vše s odkládací podmínkou, což znamená, že pokud by bytový dům nedostal stavební povolení, k žádné směně nedojde. Pro návrh nakonec hlasovalo 19 zastupitelů napříč politickými kluby.

  *“Tímto hlasováním nic nekončí. Jednak budeme bedlivě kontrolovat projekt investora, dále nám nejsou lhostejné obavy zde bydlících především z tristní parkovací situace. Jednou z nabídek by měla být parkovací místa v parkovacím domě, který se připravuje. V návaznosti s tím předpokládá odbor dopravy zadání projektových prací na konkrétní úpravy vodorovného dopravního značení v ulicích, tak aby se v ulicích parkovalo dle pravidel,”* uvedl místostarosta **Martin Mareda**.

### Prodej volného bytu

  Na minulém zastupitelstvu se rozhořela zajímavá diskuse o prodeji bytů včetně prolomení podmínky, kdy je možné prodat byt, který je už jediným volným městským bytem v domě. K tomuto prolomení nedošlo, zůstává tedy v platnosti stále usnesení ZM z roku 2019. Piráti tehdy u této dohody byli, a proto včera souhlasili s prodejem konkrétního  posledního bytu v domě. *“Dohoda z roku 2019 byla kompromisem. Nám by se jistě líbilo úplné zastavení prodeje bytů. Ctíme ale dohody, proto jsme včera na prodej posledního bytu kývli,”* dodal **Mareda**.  

