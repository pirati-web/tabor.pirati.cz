---
title: komunální volby 2022
layout: page
published: true
description: Rozcestník informací týkajících se komunálních voleb v Táboře 2022
keywords: piráti, tábor, volby
---

<a name="kandidatka"></a>

## [Kompletní kandidátka ...](kandidatka/)

## Volební program - PIRÁTI TÁBORU!
 
> Tábor je podle nás úžasné město pro život. 
Lidé z různých koutů republiky nám ho v dobrém závidí. Z pozice dlouholetých členů zastupitelstva a městské rady chceme pokračovat v úsilí o to, aby se kvalita života v Táboře dále zvyšovala.
 
### Osm pirátských bodů pro ještě lepší Tábor
 
Za politiky mluví činy. Hotové silnice, opravené školy, revitalizované parky. 
Například. Aby se takové věci mohly podařit, musí být na začátku plán. 
V politice se takovým plánům říká programové priority. 
Děkujeme, že jste si našli čas na přečtení těch našich. 
Celkem jich máme osm. 
 
#### <a name="1">1.</a> Investice do bydlení a kultury.
 
Po výrazných investicích do sportovních a sociálních zařízení chceme podpořit kulturu, bydlení a úsporu energií. 
Chceme iniciovat stavbu multifunkčního kulturního areálu v prostoru za autobusovým nádražím. 
Po dokončení v něm Táboráci najdou knihovnu, variabilní přednáškový sál, volnočasové interaktivní centrum pro rodiny s dětmi, coworking prostory a podzemní garáže.

Dostavíme Dvorce – energeticky pozitivní smart čtvrť s bytovým domem před zimním stadionem, která nabídne moderní a funkční bydlení v režii města.
Budeme pokračovat v budování fotovoltaických elektráren na střechách veřejných budov. 
Podpoříme komunitní energetiku.
 
#### <a name="2">2.</a> Školy, které připraví na život.
 
Táborským školám nabídneme maximální podporu v péči o budovy i zjednodušení papírování, aby se jejich vedení mohlo plně soustředit na vzdělávání. 
Chceme školy, které připraví děti na budoucnost, naučí je sebevědomě komunikovat, přemýšlet v souvislostech a rozvinou jejich sociální kompetence namísto neproduktivního biflování faktů.
 
#### <a name="3">3.</a> Rychlejší a jednodušší úřady.

Když se člověk potřebuje obrátit na úřad, měl by mít jistotu, 
že vše proběhne maximálně rychle a efektivně. 
Chystáme procesní audit na všech odborech s cílem zmapovat jednotlivé fáze úředních postupů.
Kde to bude možné, tam věci urychlíme.
 
#### <a name="4">4.</a> Udržitelný přístup k půdě a krajině.
 
Půda a životní prostředí jsou životně důležité hodnoty pro příští generace, 
nikoli prostředek k rychlému zisku. 
Podporujeme hospodáře, kteří nám budou partnery v odpovědném přístupu ke krajině. 
Chceme pokračovat v obnově zaniklých krajinných prvků, 
jako jsou meze, remízy, aleje, tůně nebo jezírka. 
Za důležitou považujeme také výsadbu vhodně zvolené zeleně pro zvýšení retenční schopnosti krajiny a zabraňování eroze.
 
#### <a name="5">5.</a> Více veřejných venkovních sportovišť.
 
Veřejná hřiště v Táboře během let spíše mizela. 
Všichni si jistě vzpomeneme, kde všude bývaly za našeho dětství plácky na fotbal a další hry. 
Dnes jsou tam místo nich často parkoviště. 
Podpoříme výstavbu nových veřejných venkovních hřišť v různých částech města. 
Naším cílem je podpora amatérského sportování a motivování všech generací k aktivnímu pohybu.

#### <a name="6">6.</a> Dostupnější lékařská a sociální péče.
 
Dobrá dostupnost zdravotní péče, to je základní potřeba každého obyvatele města. 
Podpoříme nově vznikající ordinace stomatologů, praktických lékařů a pediatrů. 
A dál budeme zkvalitňovat sítě sociálních služeb pomocí postupně navyšovaného čerpání dotací.
 
#### <a name="7">7.</a> Propojený Tábor s dostatkem parkovacích míst.

Naším cílem je postupné zlepšování dopravní situace v Táboře, a to pomocí koncepčních řešení, která zabrání opakujícím se kolapsům při uzavírkách.
Prioritou je pro nás dokončení staveb, které už jsou v běhu, 
tedy přeložka Tesco – Slapy a Tesco – Kaufland. 
Zároveň chceme iniciovat aktivní přípravu nových dopravních staveb. 
Těmi jsou přeložky Tesco – Volgogradská ulice, 
a hlavně severní část přeložky Měšice – Čekanice. 
Ta vyřeší napojení obou průmyslových zón tak, 
aby nákladní doprava nezatěžovala obytné zóny Měšic, Čekanic a Blanického předměstí.

Vedle realizace parkovacího domu na Sídlišti nad Lužnicí vytipujeme také vhodná místa pro výstavbu dalších parkovacích míst, s ohledem na modro-zelenou infrastrukturu. Týká se to lokalit Maredův vrch, centrum města, ale i zmíněného Sídliště nad Lužnicí.

#### <a name="8">8.</a> Atraktivnější Sídliště nad Lužnicí.

Pobočka městského úřadu a detašované pracoviště městské policie v budově bývalé 8. ZŠ zkvalitní život obyvatel Sídliště Nad Lužnicí. 
Z největšího táborského sídliště chceme postupně vytvářet modernější místo k životu.

### [Kompletní dlouhodobý program ...](program/)
